# Vertėjų žodis

> Šios knygos redagavimas man buvo naujas iššūkis. Ne vienas ir ne du straipsniai išversti bei parašyti, bet su knyga dirbti teko pirmą kartą. Viskas prasidėjo po 2017 m. YOTA jaunimo stovyklos atsiradusio noro Lietuvoje turėti kažką naudinga ir eterio naujokam, ir patyrusiems vilkams, kad vieni gilintų žinias, o kiti jas atnaujintų ar pasitikslintų, tad „Radijo mėgėjo etikos ir darbo eteryje kodeksas” yra būtent toks leidinys.
>
> Radijo mėgėja esu dar tik kelerius metus, tad ši redakcija padėjo sužinoti dar nežinomus darbo eteryje aspektus, vien siekis sužinoti priversdavo redaguoti toliau, kai jau nebesinorėdavo žiūrėti į tekstą, nes „Radijo mėgėjo etikos ir darbo eteryje kodeksas” vertas būti skaitomas ir įsimenamas.
>
> Ačiū Lietuvos radijo mėgėjų draugijos prezidentui dr. Simonui Kareivai LY2EN, kad leido prisidėti ir padėti prie šios knygos atsiradimo. Ir pabaigai - kinų mąstytojas Konfucijus yra pasakęs, jog gera knyga, graži kalba gali būti naudinga ir padaryti daug gero, bet geras pavyzdys - naudingiausias. Tad, mielieji, pasistenkime nebedaryti klaidų eteryje ir tapkime geraisiais pavyzdžiais mūsų nedidelės, tačiau glaudžios bendruomenės nariams.
>
> **Barbora Kačinskaitė, LY1KB**

> Vos pradėjus versti pirmuosius šios knygos puslapius, kilo nenumaldomas noras pasidalinti vienu ar kitu sakiniu su kitais Lietuvos radijo mėgėjais. Įsibėgėjus vertimui, supratau, kad visgi kiekvienas šios knygos sakinys yra ne iš piršto laužtas, o parašytas tik todėl, kad kažkada kažkam eteryje iš tikrųjų nutiko nemaloni situacija, ar įvyko kvailas nesusipratimas.
>
> Radijo mėgėjas esu palyginti nesenai, nuo 2009 metų. Turiu pripažinti, kad savo mėgėjiškoje praktikoje esu eteryje ne tik girdėjęs nemažai tokių nesusipratimų, bet ir keletą jų pats sukėlęs. Netinkamą elgesį tobulinti be gero pavyzdžio yra itin sunku, todėl susipažinus su šio vadovėlio leidimu anglų kalba, atsirado itin stipri motyvacija išversti jį į gimtąją kalbą. Šios motyvacijos rezultatą šiuo metu ir laikote rankose.
>
> Norėčiau padėkoti visiems, prisidėjusiems prie šio vertimo ir nuoširdžiai tikiuosi, kad kiekvienas iš jų skaitydami šią knygelę, laiką praleido smagiai ir naudingai. Ypatingą padėką norėčiau išreikšti savo žmonai Boženai - ne tik už išskirtinį atidumą taisant šios redakcijos klaidas, bet taip pat ir už įspūdingą kantrybę ir toleranciją kitiems mano radijo mėgėjiškiems užsiėmimams.
>
> **Simonas Kareiva, LY2EN**<br>_LRMD Prezidentas, Valdybos pirmininkas (2016-2018 m.)_
